4. Definice potřeb školy pro aplikaci 
Aplikace pro školní knihovnu by měla mít celou řadu funkcí, které budou dostupné konkrétním pověřeným osobám. Odlišné funkce zde budou pro knihovníka, pedagogy, žáky a rodiče žáků. Jako celek by aplikace měla fungovat zcela bezpečně, což znamená, že data zde budou považována za soukromá a citlivá a nebudou zpřístupňována jiným osobám. Autorizace bude tedy víceúrovňová, s ohledem na postavení uživatele knihovny. Data ze systému budou pravidelně zálohována. Výstupní statistiky a údaje budou vedeny v podobě tabulek, které bude možno číst standardně za pomoci MS Office Excel. 
Celou aplikaci je možno dále efektivně propojit s dalšími školními online systémy. Zde se však již jedná o výrazný nadstandard, kdy bude aplikace pro evidenci knih a výpůjček školní knihovny propojena taktéž se systémem, který škola využívá pro komunikaci s rodiči i žáky. Tedy např., pokud škola využívá systém Edupage (který má dvě verze, kdy jedna z verzí je určena pro rodiče a druhá verze je určena pro žáky a nejsou zde zpřístupněny některé funkce), pak mohou rodiče i žáci ve svém přihlášení do Edupage vidět počet vypůjčených knih, termín jejich vrácení, konkrétní vypůjčené knihy. Žáci, kteří se projeví v systému jako odpovědní čtenáři, kteří vrací knihy zpět nezničené, v řádném termínu a je patrné, že je pro ně čtení skutečně oblíbenou volnočasovou zálibou, mohou být motivováni k dalšímu čtení např. tím způsobem, že obdrží jako odměnu zdarma knihy, které budou z knihovny vyřazovány. 
4.1 Role školní knihovny
Školní knihovny, ač v současné době nejsou na běžných základních školách standardem, plní celou řadu rolí. Pro účely této práce je možno formulovat klíčové role, které by měla školní knihovna a související aplikace plnit. 
První rolí je podpora čtenářské gramotnosti, protože jak bylo již v této práci zmíněno, právě čtenářská gramotnost je základem pro úspěch vzdělávání a růst jedince. Adekvátně organizovaná a zavedená knihovna ve škole slouží k rozvoji čtenářských dovedností a podpoře pravidelného čtení. Aplikace může např. žákovi doporučovat vhodnou literaturu s ohledem na jeho věk, ročník (v souvislosti s učivem) a minulé preference žánrů a autorů. Ve spolupráci s aktivitou a nasazením knihovníka je pak možno vytvořit ucelený systém cíleného doporučování knih, který pak lépe napomůže motivovat žáka ke čtení. 
Další rolí knihovny je přístup k informačním zdrojům, v rámci kterého je třeba využívat kritické, analytické a tvůrčí myšlení. Zatímco umělá inteligence, která je v současné době často využívaným zdrojem informací již u žáků základních škol, nabízí přehled klíčových údajů (které však často nebývají správně) bez jakékoliv vlastní aktivity a snahy žáka, knihy poskytují prostor k rozvoji kognitivních schopností žáka. Chtějí po něm, aby sám nastudoval informace, interpretoval je, třídil je dle důležitosti, zvažoval jejich správnost, pokusil se informace integrovat do dalších vlastních poznatků (propojování znalostí z různých předmětů do jednoho celku). Knihy jsou tedy velmi cenným informačním zdrojem, který slouží nejen jako zdroj dat, ale mohou být základem pro zpracovávání školních projektů, prezentací, přípravu na přijímací zkoušky. Rozvíjí tedy v žákovi informační gramotnost, která přímo souvisí se čtenářskou gramotností.
Sociální a kulturní role školní knihovny jsou taktéž neopomenutelné. Uživatelé knihovny se v jejích prostorách schází a diskutují zde, hovoří o knihách, které přečetli, předávají si doporučení na další knihy. Budují tak dobré mezilidské vztahy, které napomáhají eliminovat riziko šikany a dalších sociálně patologických jevů, které se mohou ve škole vyskytnout. Zde je možno zvážit, aby aplikace na úrovni funkcí uživatelů – žáků měla taktéž možnost diskuse mezi žáky. Ti si zde mohou vyměňovat typy na knihy, diskutovat o nich, budovat své přátelské vztahy. Diskuse zde by byla odlišena od online diskusí na různých aplikacích (např. Messenger, WhatsApp), protože by byla určena primárně k diskusi o knihách, knihovně a studiu. 
4.2 Bariéry bránící zavádění a fungování školních knihoven
Státní školy jsou příspěvkovou organizací, jejich fungování je vedeno a upravováno zřizovatelem (kterým je obvykle obec nebo kraj) a jejich finanční rozpočet je striktně daný. Ředitel školy nemá možnost svévolně investovat finanční zdroje školy do oblastí, které si on sám určí a jeho možnosti pro získávání větších finančních zdrojů jsou velmi omezené. Právě nedostatek finančních prostředků jsou klíčovým omezením, které znemožňuje založení, rozvoj a optimalizaci školní knihovny. Náklady zde spočívají nejen v nákupech knih, odměně pro knihovníka, ale také v aplikaci a jejím vedení. Při snaze trvale rozšiřovat a zlepšovat knihovní fond a efektivně optimalizovat fungování knihovny se jedná o tisíce Kč měsíčně, které by měly být do knihovny investovány. S ohledem na aktuální ceny knih je proto třeba hledat nástroje úspor na jiných místech – tedy např. za pomoci vlastní aplikace, která nebude následně spojena s nutností poplatku každý měsíc a s alternativou pro osobu knihovníka – tuto roli může převzít např. skupina nejstarších žáků v rámci vlastních zájmových aktivit a snahy o pomoc škole, popř. rodič žáka v podobě dobrovolníka. 
Některé školní knihovny mají i v současné době, která je typická rozvojem výpočetních technologií a automatizací veškerého systému, zavedené zastaralé metody správy, tedy papírovou evidenci knih a výpůjček. To je spojeno nejen s administrativní náročností, ale taktéž demotivací uživatelů knihovny, protože proces vypůjčení a navrácení knihy trvá déle a může být spojen s chybami. Taková zastaralá metoda správy znemožňuje vedení statistik, nepodává přehled uživatelům o tom, jaké knihy si v minulosti již zapůjčily. Takový systém je neefektivní a neúčinný.
Knihovnu vedou často pedagogičtí nebo nepedagogičtí pracovníci, kteří nemají dostatek času, motivace a úsilí k efektivnímu vedení knihovny. Tito pracovníci školy mají celou řadu jiných pracovních povinností, vedení knihovny je pro ně zátěží navíc, která často není spojena s adekvátní finanční a nefinanční odměnou a motivací. To pak vede k tomu, že knihovna nefunguje efektivně, je spojena s mnoha problémy a neplní své funkce. 
4.3 Specifikum věku uživatelů školní knihovny
Je třeba zdůraznit, že školní knihovna je specifická tím způsobem, že na rozdíl od veřejné knihovny je primárně zaměřena na žáky, tedy na děti školního věku a dospívající mládež. To školní knihovnu odlišuje od knihovny veřejné nebo od knihovny univerzitní. U dětí mladšího školního věku je přirozené, že děti nejsou schopny samostatně využívat školní knihovnu, volit si knihy, které si půjčí, nejsou schopny bez pomoci ovládat aplikaci, která vyžaduje určité znalosti a zkušenosti při využívání výpočetních technologií. Na druhou stranu je přirozené, že ve škole jsou již dospívající žáci, kteří naopak vykazují vysokou míru samostatnosti, tito žáci nechtějí být kontrolování a omezováni učiteli nebo rodiči, chtějí si četbu volit sami. Proto je třeba obsahové funkce aplikace a školní knihovny přizpůsobit takovým způsobem, aby odpovídaly potřebám různorodých věkových skupin uživatelů – tedy od žáků, u kterých je čtenářská gramotnost na velmi špatné úrovni (což je s ohledem na jejich věk přirozené) až po dospělé osoby – pedagogy, kteří budou knihovnu využívat pro svůj osobní a profesní růst a rozvoj. 
4.4 Funkce aplikace pro evidenci knih a výpůjček školní knihovny
Aplikace by měla mít celou řadu funkcí, které zefektivní její fungování a budou působit na žáky motivačně a pro knihovníka budou znamenat úsporu času a úsilí. Funkce by měly být různorodé a odlišné pro jednotlivé skupiny uživatelů. Je možno definovat funkce, které jsou žádoucí a nezbytné, a naopak ty funkce, které jsou rozšiřující a nadstandardní, nemusí být součástí aplikace ihned, ale až v budoucnosti v rámci aktualizace aplikace po určité době jejího provozu. 
4.4.1 Funkce pro knihovníka
Aplikace pro školní knihovnu by měla mít několik klíčových funkcí. První z nich je efektivní evidence knih, které jsou součástí školní knihovny. To znamená, že každá kniha, která je přijata do školní knihovny, je zaevidována do aplikace, přičemž obsaženy jsou následující informace: 
•	název knihy, podnázev knihy,
•	autor knihy,
•	klíčová slova,
•	rok vydání,
•	žánr knihy (vzdělávací literatura, historická literatura, sci-fi a vědecká fantastika, dobrodružné knihy, humorné knihy apod.).
Tento systém evidence knih pak napomůže efektivnějšímu vyhledávání, pokud uživatel knihovny nebude znát název knihy, nebo bude chtít pouze vypůjčit knihu určitého žánru nebo dle určitých klíčových slov. 
Dále je vhodné vést statistiky a informace o jednotlivých knihách, což taktéž umožní správně zpracovaná aplikace:
•	počet zápůjček jednotlivých knih,
•	délka zapůjčení knihy,
•	fyzický stav knihy,
•	poptávka po knize v době, kdy ji má zapůjčenou jiný uživatel.
Tyto statistiky by neměly být vedeny pouze v rámci jednotlivých knih, ale také v rámci jednotlivých žánrů. To do budoucna napomůže správným způsobem zajišťovat nákupy knih, které jsou uživateli knihovny oblíbené a často půjčované.
Přirozeně by součástí měla být taktéž evidence jednotlivých uživatelů, u kterých budou evidovány následující údaje:
•	aktuálně vypůjčené knihy,
•	odpovědnost při vracení knih (vrácení knihy ve stanovený čas, kniha je vrácena nezničená),
•	oblíbenost titulů,
•	statistika počtu vypůjčených knih za týden, měsíc, rok,
•	počet celkově vypůjčených knih.
Vedení online katalogu knih, které jsou v knihovně k dispozici:
•	celkový seznam všech knih,
•	počty knih dle autorů,
•	počty knih dle žánrů,
•	počty knih dle klíčových slov,
•	stáří knih v knihovně (staré a poškozené knihy jsou pravidelně vhodným způsobem vyřazovány a nahrazovány novými knihami). 
Přirozeně je nezbytně důležité, aby celý systém fungoval zcela bezchybně a efektivně, byl jednoduchý, přehledný, snadno pochopitelný a intuitivní. 
4.4.2 Funkce pro učitele
Funkce pro učitele budou obdobné, jako funkce pro knihovníka, budou však obsahovat menší množství informací. Učitelé si budou moci (stejně jako žáci) vyhledávat knihy, které knihovna nabízí, ale taktéž budou moci sledovat čtenářské aktivity svých žáků. Díky tomu pak budou moci s žáky diskutovat o knihách, polemizovat o závěrech knih a doporučovat žákům knihy s ohledem na aktuální téma vyučování. 
4.4.3 Funkce pro žáky
Aplikace bude žákům nabízet celou řadu možností. Budou si moci knihy vyhledávat za pomoci výše uvedených identifikačních znaků (autor, název knihy, klíčová slova, žánr), budou moci provádět online rezervaci knih, kontrolovat si délku vypůjčení knihy a termín, kdy musí knihu vrátit. K dispozici jim bude taktéž stručná statistika o knihách, které si v minulosti zapůjčili. 
4.4.4 Funkce pro rodiče
Rodiče budou mít možnost prohlédnout si statistiku knih, které si jejich dítě vypůjčilo, uvidí, zda dodrželo termín vrácení, zda není v aplikaci upozornění na vrácení knihy, která byla v průběhu výpůjčky nějakým způsobem poničena. Bude zde přehled knih dle autorů a žánrů. 
4.5 Shrnutí požadavků na vytvářenou aplikaci
Nyní je možno shrnout požadavky, které by měla splňovat vytvářená aplikace, která bude vhodná pro školní knihovnu. Mělo by se jednat o moderní, komplexní a intuitivně fungující aplikaci, která zajišťuje snadnou a přehlednou orientaci v knihách a výpůjčkách. Je možno definovat nezbytné funkce, které by měly fungovat zcela bezchybně:
•	evidence knih – informace o knihách, třízení knih dle klíčů,
•	evidence výpůjček,
•	správa uživatelů knihovny,
•	systém statistik a reportů,
•	systém rezervace knih,
•	možnost propojení se školním systémem, zvlášť pro jednotlivé uživatele,
•	bezpečnost a ochrana dat.
Funkce, které by byly nadstandardem a je možno je implementovat ihned, nebo postupem v rámci aktualizace po určité době fungování systému, jsou následující:
•	diskusní fórum pro uživatele,
•	integrace s čipovým systémem, kdy školní čipy budou sloužit jako průkaz do knihovny, nebude tedy nutnost mít u sebe mobilní telefon s aplikací, pokud si bude chtít uživatel půjčit knihu,
•	systém hodnocení knih – pokud si uživatel zapůjčí knihu, bude mít posléze možnost ji v aplikaci ohodnotit (systém spočívající ve smajlících nebo hvězdičkách) a ostatní uživatelé pak uvidí hodnocení knihy, což jim napomůže při volbě knih,
•	propojení systému s výukou, kdy aplikace nabídne žákům vhodnou knihu, která bude odpovídat aktuálnímu učivo, které je ve škole probíráno,
•	možnost vedení zápisků a poznámek uživatelů k přečteným knihám.
Výše uvedené funkce, které jsou označeny jako nadstandardní, jsou již záležitostí pokročilého programování a nutnosti precizního propojení aplikace s aplikací třídní knihy a dalšími systémy. Tyto funkce by mohly být druhou variantou aplikace, která by byla spojena s finančním poplatkem za její užívání. 
Funkční aplikace povede k následujícím účelům:
•	jednoduchá administrativa, kdy budou procesy automatizovány,
•	minimalizace zátěže pro knihovníka, což ho bude lépe motivovat k výkonu své činnosti,
•	zlepšení informovanosti,
•	přehlednost systému a knih v knihovně,
•	propojení se školním online systémem,
•	podpora čtenářské gramotnosti a motivace žáků ke čtení.
Aplikace by neměla být spojena s pravidelnými měsíčními výdaji pro školu, právě finanční náročnost je faktorem, který školy odrazuje od vlastnictví aplikace a vedení vlastní školní knihovny.

